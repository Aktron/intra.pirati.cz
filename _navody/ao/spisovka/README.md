---
typ:  podpůrný
manažer: administrativní odbor
---

# Vedení spisové služby

## Úvod

* Tento dokument podrobně definuje proces vedení spisové služby.

* Vedení spisové služby je proces, který zahrnuje následující podprocesy:

  * [zakládání spisů][postup-spisy],
  * [zakládání dokumentů do spisů][postup-dokumenty].

  Pokud není uvedeno či z kontextu nevyplývá něco jiného, platí pro uvedené
  podprocesy totéž, co pro tento proces.

## Zodpovědnost za nastavení tohoto procesu

* Tento proces zdokumentoval Jakub Michálek.
* Dokument schválil dne .... vedoucí administrativního odboru Martin Kučera.

## Definice procesu

Účelem vedení spisové služby v listinné i elektronické
podobě je, abychom měli pořádek v dokumentech.

## Cíle procesu

**Cílem** tohoto procesu je, aby

* se odpovědný člověk včas dozvěděl o dokumentu, který jsme obdrželi,
* byla o něm dostatečně a prokazatelně informována osoba, která ho má vyřídit,
* byly nastaveny termíny pro jeho vyřízení, které lze hlídat.

## Měření výkonnosti

**Ukazatele výkonu** v tomto procesu jsou:

* počet administrativních pochybení, který je průběžně sledován vedoucím a
  řešen výtkou, snížením odměny a v případě hromadění pochybení změnou referenta,
* průměrná doba věnovaná spisové službě v daném měsíci, která je zohledněna
  v měsíčním hodnocení práce referenta spisové služby,

**Administrativní pochybení** je zjištění vady, která má negativní vliv
na chod organizace. Opakující pochybení znamená, že je proces špatně
vykonáván. Příklady administrativních pochybení („ápéček“):

* chybí založený dokument, když ho potřebujeme,
* prošvihneme termín na odvolání kvůli chybnému nastavení termínu,
* příslušný člověk není informován o tom, že má něco řešit,
* k dané podstatné věci není založen spis,
* vzniká duplicita v tom, že jedna věc je vyřizována ve více spisech.


## Manažer procesu a zodpovědnosti

* Manažerem tohoto procesu je administrativní odbor
  ([§ 12 odst. 2 písm. e) organizačního řádu][or]).
* Každý člen organizace, který obdrží dokument podléhající spisové službě,
  je zodpovědný za jeho založení do spisové služby; může tak učinit sám
  či prostřednictvím administrativní podpory.
* Za vedení spisové služby má zodpovědnost referent spisové služby. Pro tento
  účel má pravomoc využívat nastavená oprávnění v informačním systému.
* Za včasnou reakci, hlídání lhůt a postup odpovídá člověk, kterému je daný
  spis přiřazen v úkolovníku. Ten se může domluvit s referentem na hlídání termínů.
* Metodickou podporu ke spisové službě poskytuje na základní úrovni
  [Jan Loužek][jlouzek], zveřejňovač klubu Pirátů v Zastupitelstvu hl. m. Prahy,
  na vyšší úrovni [Jakub Michálek][jmi], místopředseda strany.
* Pokud máte návrhy na zlepšení tohoto procesu nebo jeho podprocesů, kontaktujte
  metodickou podporu nebo manažera tohoto procesu.

[or]: https://wiki.pirati.cz/rules/or#administrativni_odbor
[jmi]:  https://praha.pirati.cz/lide/jakub-michalek/
[jlouzek]: https://praha.pirati.cz/lide/jan-louzek/

## Typické vstupy procesu

### Potřebné zdroje

* přístup k poště
* přístupová oprávnění do **úložiště souborů** = spisového repozitáře na githubu, viz ([seznam spisových repozitářů][spisy]); každý tým má svůj vlastní repozitář pojmenovaný podle jeho zkratky a v případě velkého objemu dokumentů i roku,
* přístupová oprávnění do **úkolovníku** = projektu na [redmine](https://redmine.pirati.cz/projects/),
* o přístupová oprávnění požádejte vedoucího, oprávněnou osobu nebo technický odbor,
* skener nebo fotoaparát, pokud převádíte papírový dokument do PDF.

### Potřebný personál a jeho výcvik

**Referent spisové služby**, který musí být zaškolen

* k práci se soubory a verzemi v gitu a na githubu,
* k zakládání a upravování úkolů redmine,
* k provozu spisové služby podle tohoto návodu (viz níže o podpoře procesu).

[spisy]: https://github.com/pirati-byro?q=spisy

## Typický postup

* Referent spisové služby nejméně jednou týdně zkontroluje poštu (tj.
datovou schránku, poštovní schránku) a přitom
[založí do spisu dokumenty][postup-dokumenty], které nově došly, a které mu byly
předány k odeslání.

* Totéž provede bezodkladně na vyžádání vedoucího nebo při plnění úkolu,
kdy to je potřeba. Během tvorby dokumentů nebo při zakládání dokumentů může být
nutné [založit nový spis][postup-spisy].

* Práce se spisovkou se vykazuje jako administrativa pod příslušným sběrným úkolem
spisová služba, viz [přehled spisových služeb][prehled-ss].

[prehled-ss]: https://redmine.pirati.cz/issues?utf8=%E2%9C%93&set_filter=1&f%5B%5D=status_id&op%5Bstatus_id%5D=o&f%5B%5D=subject&op%5Bsubject%5D=~&v%5Bsubject%5D%5B%5D=spisov%C3%A1+slu%C5%BEba&f%5B%5D=&c%5B%5D=project&c%5B%5D=subject&c%5B%5D=assigned_to&group_by=&t%5B%5D=

## Typický výstup procesu

* Fungující a dokumentovaná oficiální komunikace

## Rizika

### Nezkontrolování pošty

* Riziko je málo pravděpodobné, ale může být vážné, protože nepřevzaté dokumenty
  mohou být považovány za doručené na základě fikce.
* Ke zmírnění rizika slouží jednoznačná zodpovědnost referenta spisové služby,
  pravidelnost přístupu do pošty.

## Související

### Procesy

* [Vedení spisové služby][postup-spisovka]
* [Zakládání dokumentů][postup-dokumenty]
* [Zakládání spisu][postup-spisy]
* Přiřazení spisové značky
* Zadávání úkolů
* Kontrola pošty

[postup-spisovka]:  README.md
[postup-spisy]: zakladani-spisu.md
[postup-dokumenty]:  zakladani-dokumentu.md


### Právní podklad

* Politická strana má povinnost uchovávat dokumenty a umožnit výběr
  archiválií podle [§ 3 odst. 2 písm. b) zákona č. 499/2004 Sb. o archivnictví a spisové službě](https://www.zakonyprolidi.cz/cs/2004-499#p3-2-b).

* Zmocňovací ustanovení pro administrativní odbor je v organizačním řádu
  ([§ 12 odst. 2 písm. e) organizačního řádu][or]).

### Literatura

Ludmila Sulitková: [Archivnictví a spisová služba](http://ff.ujep.cz/archivnictvi/spisova_sluzba.pdf). FF UJEP.
